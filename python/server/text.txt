Zikavirus (från WIKIPEDIA 2016-02-15)

Denna artikel behandlar ett pågående skeende. (2016-01)
Informationen kan vara inaktuell och ändras snabbt.

Systematik
Familj	Flaviviridae
Släkte	Flavivirus
Art	Zikavirus
Zikavirus (ZIKV) är ett virus i familjen Flavivirus. Viruset överförs av Aedes-myggor
och kan hos människor orsaka en vanligen mild sjukdom som kallas zikafeber och som sedan 
1950-talet tidvis har förekommit inom ett smalt bälte längs ekvatorn från Afrika till Asien. 
I november 2015 upptäcktes en koppling mellan infektioner hos gravida och fosterskador. 
Den 1 februari klassade världshälsoorganisationen (WHO) smittspridningen av zikaviruset 
som ett internationellt nödläge.


Historik
Viruset isolerades första gången i april 1947 från en rhesusapa som forskare hade placerat 
i en bur i Zikaskogen i Uganda.[1] Det första dokumenterade utbrottet bland människor skedde 
år 2007 i Mikronesien.[2] Under 2014 spred sig viruset österut över Stilla havet till Franska 
Polynesien och vidare till Påskön, för att senare under 2015 fortsätta till Sydamerika, 
Centralamerika och Karibien. Utbrottet klassades som en pandemi.[3] I januari 2016 publicerades 
rapporter om eventuella kopplingar mellan zikavirusinfektion och allvarliga komplikationer som 
kan drabba foster. Viruset tros kunna orsaka mikrocefali hos nyfödda barn till mödrar som 
smittats under graviditeten, men sambandet och eventuell risk är inte helt klarlagd och utredning 
pågick fortfarande i mitten av januari.[4][5] Den 15 januari utfärdade USA:s nationella 
folkhälsomyndighet Centers for Disease Control and Prevention (CDC) reserekommendationer gällande 
de berörda länderna som innebär att gravida kvinnor bör överväga att skjuta upp resan.[6] 
Liknande reserekommendationer har utfärdats av myndigheter i många andra länder.

Den 1 februari klassade världshälsoorganisationen (WHO) smittspridningen av zikaviruset som ett 
internationellt nödläge. WHO befarar att upp till fyra miljoner människor kan ha smittats vid 
årets slut.[7] I den värst drabbade regionen i Brasilien har ungefär 1 procent av de nyfödda 
barnen mikrocefali.[8]

Smittspridning
Zikavirusets utbredning på den amerikanska kontinenten i januari 2016.

Aedes aegypti är en vektor för överföring av zikavirus.
Virusets naturliga reservoar är ännu ej fastställd, men man har påvisat serologiska fynd 
hos västafrikanska apor och gnagare. Zikaviruset överförs av dagaktiva myggor och har isolerats 
från ett antal arter i släktet Aedes, bland dessa finns Aedes aegypti, Aedes africanus, 
Aedes apicoargenteus, Aedes furcifer, Aedes hensilli, Aedes luteocephalus och Aedes vittatus.[9] 
Zikavirus kan överföras mellan människor genom sexuell kontakt.[10] Det kan också passera 
moderkakan hos gravida kvinnor och därmed påverka ett foster.

Eftersom viruset endast kan spridas i de områden där det finns myggarter som kan bära det, 
är förändringar av myggarternas utbredningsområden en viktig orsak till att regioner som 
tidigare var fria från zikasmitta har drabbats. Den viktigaste vektorn, A. aegypti, sprids 
till nya områden genom handel och resor.[11] A. aegypti finns nu på alla kontinenter inklusive 
Nordamerika och även några mindre delar av Europa.[12] En myggpopulation som är 
kapabel att bära viruset har påträffats i Washington, DC och genetiska bevis antyder att 
den överlevt åtminstone fyra vintrar i området. Forskare drar slutsatsen att myggorna anpassat 
sig för att kunna överleva i nordligt klimat.[13]

Under 2015 uppmärksammades att zika spridit sig i Karibien och Sydamerika. De länder och 
territorier som enligt Pan American Health Organisation (PAHO) har drabbats av "lokal 
spridning av zikavirus" är Barbados, Bolivia, Brasilien, Colombia, Dominikanska republiken, 
Ecuador, El Salvador, Franska Guyana, Guadeloupe, Guatemala, Guyana, Haiti, Honduras, 
Martinique, Mexiko, Panama, Paraguay, Puerto Rico, Saint Martin, Surinam och Venezuela.[14][15]

År 2015 detekterades zikavirusets RNA i fostervatten hos två foster, vilket tyder på att det 
hade passerat moderkakan och kunde orsaka en mor-till-barn-infektion.[16]

Zikafeber
Huvudartikel: Zikafeber

Utslag orsakade av zikavirus.
Vanliga symptom på zikavirusinfektion inkluderar mild huvudvärk, utslag, feber, sjukdomskänsla, 
ögoninflammation och ledvärk. Det första väldokumenterade sjukdomsfallet beskrevs 1964. Det 
började med lätt huvudvärk och därefter utslag, feber och ryggsmärtor. Inom två dagar 
började utslagen blekna. Inom tre dagar var febern borta och bara utslagen fanns kvar. 
Hittills har zikafeber varit en relativt mild sjukdom. Endast en av fem personer utvecklar 
symptom, medan de övriga är asymtomatiska.[9]

Sjukdomen kan för närvarande inte behandlas eller förebyggas med läkemedel eller vaccin. 
Symtomen kan behandlas med vila, vätska, och paracetamol, medan aspirin och andra icke-stereoida 
antiinflammatoriska läkemedel endast ska användas när dengue har uteslutits för att minska risken för blödning.[17]

Mikrocefali och andra komplikationer

Illustration av mikrocefali.
Under zikavirusutbrottet i Brasilien 2015 upptäcktes ett troligt samband mellan zikavirusinfektion 
och mikrocefali hos nyfödda barn. År 2015 upptäcktes 2782 fall av mikrocefali jämfört med 147 under 2014 och 167 under 2013.[18]

I november 2015 isolerades zikavirus från en nyfödd baby med mikrocefali och andra missbildningar i 
den nordöstra delstaten Ceará i Brasilien. Medicintidskriften The Lancet rapporterade i januari 2016 
att det brasilianska hälsoministeriet hade bekräftat 134 fall av mikrocefali som "tros vara associerade 
med zikavirusinfektion" och att det finns ytterligare 2 165 fall i 549 län i 20 delstater som är under utredning.[19]

I januari 2016 föddes en baby i Oahu, Hawaii, med mikrocefali vilket var det första fallet i USA där 
hjärnskador sätts i samband med viruset. Barnet och modern testades positivt för en tidigare zikavirusinfektion. 
Modern, som förmodligen smittats under en resa i Brasilien i maj 2015 under de tidiga stadierna av graviditeten, 
hade rapporterat milda symptom. Hon återhämtade sig innan hemresan till Hawaii. Hennes graviditet hade 
fortskridit normalt, och barnets tillstånd blev inte känt förrän vid födseln.[20]

En hög förekomst av den autoimmuna sjukdomen Guillain-Barrés syndrom (GBS) konstaterades i Franska 
Polynesien och har också påträffats i Brasilien.[21] Det finns dock inga laboratoriebekräftelser på 
zikavirusinfektion hos patienter med GBS.[22]

Ögonsjukdomar hos nyfödda har också varit knutna till zikavirusinfektion.[23] I en studie i Pernambuco i 
Brasilien hade ca 40 procent av barn med zikarelaterad mikrocefali även ärrbildning i näthinnan med fläckar eller pigmentförändring.[22]

Bekämpning och förebyggande åtgärder[redigera | redigera wikitext]

Myggnät
Flera länder, däribland Colombia, Ecuador, El Salvador och Jamaica, rådde kvinnor att undvika graviditet tills 
mer blir känt om riskerna.[24][25] Planer tillkännagavs av myndigheterna i Rio de Janeiro i 
Brasilien att försöka förhindra spridning av viruset under den kommande olympiaden i Rio sommaren 2016.

WHO:s rekommendationer för zikavirusskydd omfattar huvudsakligen användande av myggmedel; kläder 
(helst ljusa) som täcker en så stor del av kroppen som möjligt; barriärer som stängda dörrar och fönster, 
och användning av myggnät. Det är också viktigt att förhindra att myggor förökar sig i vattensamlingar nära hemmet 
genom att ta bort till exempel hinkar, blomkrukor eller däck, där myggor kan samlas och föröka sig.

I Brasilien har myndigheterna godkänt utsläpp av genetiskt modifierade myggor av arten Aedes aegypti. 
Ett brittiskt bioteknikföretag har tidigare publicerat ett testresultat för så kallade "självbegränsande" 
myggor för att bekämpa denguefeber, chikungunya och zikavirus. De drog slutsatsen att myggpopulationerna har 
minskat med över 90 % i testområdet.[26][27][28] De genetiskt modifierade hanmyggorna parar sig med honor i 
naturen och sprider en "självbegränsande gen" som får den resulterande avkomman att dö innan vuxen ålder 
och därmed minskar myggornas antal. [26][29]

Reaktioner i Sverige
Den svenska Folkhälsomyndigheten har informerat landets mödravårdscentraler, men reserekommendationerna 
för gravida i Sverige har inte uppdaterats (gällde 19 januari 2016).[5][30] UD avrådde inte heller från 
resor till de drabbade länderna (gällde 1 februari 2016).[31]

En forskare vid Statens Veterinärmedicinska Anstalt (SVA) säger att man "inte helt kan utesluta" att 
myggarten Aedes geniculatus, den silvertecknade trädhålsmyggan, skulle kunna sprida zikavirus. Myggan finns i Sverige 
och har i laboratorietester visat sig kunna sprida närbesläktade virus som chikungunya och gula febern, men 
ännu inte testats för zikavirus.[32] SVA samordnar ett projekt för att tillsammans med andra myndigheter 
få mer kunskap om insektsburen smitta i Sverige.[33]

Referenser (trunkerad lista)
^ Haddow, AD; Schuh, AJ; Yasuda, CY; Kasper, MR; Heang, V; Huy, R; Guzman, H; Tesh, RB; Weaver, SC (2012).
^ Chen, LH; Hamer, DH (2 February 2016).
^ ”Zika Virus: A New Threat and a New Kind of Pandemic”. Läst 18 January 2016.
^ ”Epidemiological update: Outbreaks of Zika virus and complications potentially linked to the Zika virus infection”. European Centre for Disease Prevention and Control. Läst 18 January 2016.
^ [a b] ”Folkhälsomyndigheten”. Läst 21 January 2016.
^ ”Zika Virus in the Caribbean - Alert - Level 2, Practice Enhanced Precautions - Travel Health Notices | Travelers' Health | CDC”. wwwnc.cdc.gov. Läst 2016-01-30.
^ ”W.H.O. Declares Zika Virus an International Health Emergency”. The New York Times. 1 February 2016.
^ ”Brazil Zika outbreak: More babies born with birth defects”. BBC. 2016.
^ [a b] Hayes, E. B. (2009). ”Zika Virus Outside Africa”. Emerging Infectious Diseases "15" (9): sid. 1347–50. doi:10.3201/eid1509.090442. PMID 19788800. PMC: 2819875.

